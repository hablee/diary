故大路越席 皮弁布裳 朱弦洞越 大羹玄酒 所以防其淫侈 救其彫敝 是以君臣朝廷尊卑貴賤之序 下及黎庶車輿衣服宮室飲食嫁娶喪祭之分 事有宜適 物有節文 仲尼曰 禘自灌而往者 吾不欲觀之矣

循法守正者見侮於世 奢溢僭差者謂之顯榮 自子夏 門人之高弟也 猶云「出見紛華盛麗而說 入聞夫子之道而樂 二者心戰 未能自決」而況中庸以下 漸漬於失教 被服於成俗乎 孔子曰「必也正名」

禮由人起 人生有欲 欲而不得則不能無忿 忿而無度量則爭 爭則亂 先王惡其亂 故制禮義以養人之欲 給人之求 使欲不窮於物 物不屈於欲 二者相待而長 是禮之所起也 故禮者養也

人苟生之為見 若者必死 苟利之為見 若者必害 怠惰之為安 若者必危 情勝之為安 若者必滅 故聖人一之於禮義 則兩得之矣 一之於情性 則兩失之矣 
