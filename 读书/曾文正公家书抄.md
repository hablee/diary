岳崧三侄左右：
顷接来禀，字迹圆整，文气清畅，昔时四岁而孤，至是已有成立，深以为慰！
侄念及三河旧事，奋然有报仇雪憾之意，志趣远大，尤可嘉尚。古来圣贤豪杰，皆有非常之志。人之有志，犹水之有源，木之有根，作室之有基，力田之有种。今粤逆、捻逆均已殄灭，中原次第荡平，侄年方幼学，宜立志多读古书，立志作第一好人。
读古书，先熟悉《四书》《五经》，然后次及于《周礼》《仪礼》《公》《榖》《尔雅》《孝经》《国语》《国策》《史记》《汉书》《庄子》《荀子》《说文》《文选》《通鉴》及李、杜、苏、黄之诗，韩、欧、曾、王之文，周、程、张、朱之义理，葛、陆、范、韩之经济，次第诵习。虽不能一旦全看，而立志不可不博观而广蓄。
作好人，先从五伦讲起。君臣有义，父子有亲，夫妇有别，长幼有序，朋友有信。自幼小以至老耄，自乡党以至朝廷，处处求无愧于五伦，时时以实心行之。又须求有济于斯世。伊尹以一夫不获为己之辜，范文正作秀才，便以天下为己任，可以为法。切不可度量狭隘，专作一自了汉，与他人计较锱铢。又须习勤耐苦，处贫困而不忧，历患难而不惧。孟子所谓「苦其心志，劳其筋骨，饿其体肤，困乏其身」，正所以当大任。张子所谓「贫贱忧戚，正所以玉汝于成」。自古无终身安乐而克成伟人者，历尽多少艰苦不如意之事，乃可磨练出大材来。又须从敬、慎二字上用功。敬者，内则专静纯一，外则整齐严肃，《论语》之九思如「视思明，听思聪」之类。《玉藻》之九容如「足容重，手容恭」之类。慎者，凡事不苟，尤以谨言为先。此四端者，一讲敦伦，一求济世，是终身之远大规模也；一习艰苦，一学敬慎，是随时之切实工夫也。侄此时虽不能将四者全行体验，而立志不可不广大而精凝。果有志于读古书、作好人，则将来可为愍烈公克家之子，即可为朝廷有用之材矣。目下尤切者，事嫡母、生母曲尽孝道，能使两母皆洽欢心，一门毫无闲言，此即尽伦之道；于九思九容上着力，使门内有一种肃雍气象，此即敬慎之效。余事且可从容做去。至嘱，至嘱！
余今年六十，精力衰颓，目光甚蒙。内人自八月得病，至今半年未愈，署内殊无佳况。纪鸿于元旦日得举一子，小大平安，差以为慰。余详日记中。顺请叔母罗太夫人福安，侄之嫡母、生母近好。
                                                                                                                  涤生手草
