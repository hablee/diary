吾嘗欲一觀「杜詩詳註」，乃取其書，將與「杜甫全集校註」共相參焉，及讀仇氏「進書表」，以為發奮人心，杜少陵一生志氣，於斯畢見矣。茲摘錄於此，與眾君子共覽觀焉

翰林院編修臣仇兆鼇，奏為恭進杜詩詳註事。本年孟夏之月，伏蒙皇上傳諭，翰林諸臣所著詩古文章，抄錄呈進，以備御覽。臣伏思俚語蕪詞，本無文理，不足以仰瀆尊嚴，謹錄三載以來所著杜詩詳註二十五冊，須呈進者。臣誠惶誠恐，稽首頓首上言:伏以仲尼六籍，風雅垂經內之詩，杜曲千篇，詠歌作詩中之史。上承三百遺意，發為萬丈光芒。千代詞人，於斯為盛；後來作者，未或能先。自國風降為離騷，離騷降為漢魏，淵源相接，體制日新。晉宋以還，陶謝之章特古；齊梁而下，陰何之句斯工。其餘月露風雲，但知流連光景，雖有唱酬贈答，奚足陶冶性靈！迄乎三唐，專攻詩學，朔貞觀作人之盛，至開寶右文之時，蔚起人材，挺生李杜。李豪放而才由天授，杜混茫而性以學成。昔人謂其上薄風騷，下該沈宋，言奪蘇李，氣吞曹劉，掩顏謝之孤高，雜徐庾之流麗，千古以來，一人而已。蓋其篤於倫紀，有關君臣父子之經；發乎性情，能合興觀群怨之旨。前塞後塞諸曲，痛書鋒鏑阽危；三吏三別數章，慘訴閭閻疾苦。自麻鞋謁帝，而草書陳言。涕灑青霄，方聽軍前露布，汗趨鐵馬，早瞻陵上雲飛。籌鄴下之師圍，閫專貔虎，看安西之兵過，力搗鯨鯢。李泌歸山，收京而懷商老；汾陽釋甲，赴隴而議築壇。當劍閣初經，已慮英雄據險，及夔江久客，仍憂節鎮爭權。平日欲堯舜其君，非虛語也；書生談軍國之事，如指掌焉。以故敦厚溫柔，托諸變雅變風之體；沉鬱頓挫，形於曰比曰興之中

世言不讀萬卷書，不行萬裡路，皆不可以讀杜，豈知文章千古事，得失存心知，杜已自註其詩乎！
